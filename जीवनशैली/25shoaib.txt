TITLE: 	अकबरे खुर्सानीः पीरो तर गुनिलो
NEWS: 	अभिनेत्री नम्रता श्रेष्ठ अकबरे खुर्सानीको सौखिन । उनी भन्ने गर्थिन्, ‘म अकबरे खुर्सानीको कति क्रेजी हुँ भने, साथमा बोकेरै हिँड्थें ।’गायक उदय सोताङको पनि मुखमा पानी आउँछ, अकबरे खुर्सानीको कुरा गर्दा । अकबरे खुर्सानी छ भने उनको भातको डोज बढ्छ । फुटबलर विमल घर्तीमगरलाई खानाको साथ अकबरे खुर्सानी भए गाँस अरु रुच्छ । रायोको साग मिसाएर पकाएको सुँगुरको मासु, भातसँग त उनलाई अकबरे खुर्सानी नभई हुन्न ।अकबरे खुर्सानी सम्झनसाथ धेरैको मुख रसाउँछ । कतिपय यस्ता हुन्छन्, अकबरे नभए गाँस नै नरुच्ने । हरेक गाँसमा खुर्सानी चपाउनुपर्छ । हुनपनि नेपाली खाना दाल, भात, तरकारीसँगै अकबरे खुर्सानी खान पाए स्वाद दोब्बर हुन्छ । त्यही कारण त अधिकांशको भान्सामा अकबरे खुर्सानीको माग छ ।रैथाने उत्पादनअकबरे खुर्सानी नेपालको धेरै भू-भागमा उत्पादन हुन्छ । कतिपय किसानले व्यवसायिक ढंगले अकबरे खुर्सानी उत्पादन गर्छन् । इलाम, पाँचथर जस्ता ठाउँ त अकबरे खुर्सानीकै लागि कहलिएको छ ।अकबरे हाम्रो रैथाने उत्पादन हुन् । दोमट एवं केही चिम्टाइलो माटोमा अकबरे खुर्सानी राम्ररी सप्रन्छ । भिरालो एवं पाखो बारी पनि अकबरेका लागि उपयुक्त मानिन्छ । त्यसो त कतिपयले घरको छतमा, बार्दलीमा, बगैंचामा समेत अकबरे खुर्सानी रोप्ने गर्छन् । अकबरे खुर्सानीलाई सकेसम्म अग्र्यानिक विधीबाट उत्पादन गर्नु राम्रो हुन्छ । गाउँघरमा गाईबस्तु, परेवा तथा कुखुराको मल प्रयोग गरेर अकबरे खुर्सानी रोप्ने गर्छन् । यसमा किरा लागेमा गोमूत्र लगाइन्छ । यसरी अग्र्यानिक ढंगले उत्पादन गरिएको अकबरे खुर्सानीको असली स्वाद पाइन्छ ।औषधिय महत्वअकबरे खुर्सानी पिरो हुन्छ । पिरोको पनि आफ्नै स्वाद हुन्छ । यसमा एक किसिमको वास्ना पनि महसुष गर्न सकिन्छ । अबकरे खुर्सानीले कुनै हानी गर्दैन । बरु यसबाट स्वास्थ्य लाभ पो मिल्छ ।अकबरे पिरो मात्र होइन, गुनिलो पनि हुन्छ । विभिन्न खबरमा जनाइए अनुसार अकबरे खुर्सानीको सेवन खासगरी पेटको समस्यामा उपयोगी हुन्छ । ग्याष्ट्रिकको समस्या भएमा अकबरे खुर्सानीले औषधीको काम गर्ने बताइन्छ । यसैगरी अल्सरको संक्रमणबाट बच्नका लागि पनि अकबरे खुर्सानी उपयोगी हुन्छ ।अकबरे खुर्सानीले मोटोपन घटाउन, रगतमा चिनीको मात्रा नियन्त्रण गर्न, पिसाबको समस्या कम गर्न, हाडजोर्नीको दुखाई कम गर्न सहयोग गर्छ ।यद्यपी ताजा खुर्सानी नै यसका लागि उपयोगी हुन्छ । बोत्तलमा राखिएको खुर्सानी त्यती फाइदाजक मानिदैन ।भण्डारण गर्न सकिनेअकबरेको अर्को विशेषता हो, यसलाई लामो समय राखेर सेवन गर्न सकिन्छ । काँचको बोत्तलमा राखेर आवश्यक्ता अनुसार प्रयोग गर्न सकिन्छ । यसका लागि बोटमा पाकेको अर्थात रातो भएको अकबरे खुर्सानीलाई बोत्तलमा नुनसँग राख्न सकिन्छ । यसरी राखेको खुर्सानी लामो समयसम्म प्रयोग गर्न सकिन्छ । अर्को विधी पनि छ । रातो खुर्सानीलाई उसिन्नु पर्छ । उसिनेको खुर्सानी घाम वा आगोमा सुकाइन्छ । यसरी सुकाएको खुर्सानी पनि आवश्यक्ता अनुसार लामो समय राखेर प्रयोग गर्न सकिन्छ ।कोसेली पनिकतै आफन्तकहाँ जाँदै हुनुहुन्छ भने तपाईंलेको लागि गज्जब कोसेली हुनसक्छ, अकबरे खुर्सानी । सुकाएको वा बोत्तलमा राखिएको अकबरे खुर्सानी तपाईंले कोसेलीको रुपमा बोक्न सक्नुहुनेछ ।आफन्त, छिमेकमा मात्र होइन, विदेशमा समेत नेपालीहरुमाझ चलेको कोसेली हो, अकबरे खुर्सानी । प्राय विदेश जानेले स्वदेशबाट मगाउने गुन्द्रुक, सिन्की जस्तै अर्को चिज हो अकबरे खुर्सानी ।