TITLE: 	९१ बर्षमा पनि किन तन्दुरुस्त भैरव रिसाल ?
NEWS: 	आफ्नो जमानाका चर्चित पत्रकार भैरव रिसाललाई कसैले ‘बाजे’ वा ‘अंकल’ भन्ने हिम्मत गर्दैनन् । समकालिन पत्रकार, छोराछोरी मात्र होइन, नातीले समेत ‘दाई’ भन्छन् ।जबकी उमेरको हिसाब-किताब लगाउने हो भने उनी सय बर्षको छेउमा पुगिसके । अर्थात ९१ बर्षका भए ।नेपालीको औसत आयु ७१ बर्ष । उनले यो आयु पुरा गरेर नयाँ जीवन बाँचिरहेका छन् । यत्तिका उमेरमा पनि उनको अनुहारको ओज उस्तै छ । तेजिलो एवं चम्किलो । आवाज उत्तिकै गह्रौ छ । अविछिन्न घण्टौ बोल्न सक्छन् । आँखामा पावरवाला चस्मा लगाउनु परेको छैन ।यी त भए, शारीरिक कुरा । मानसिक रुपमा उनी अझ कलकलाउँदो छन् । वैंशालु । जवान । त्यही कारण त उनी पाको भएर पनि ‘युवा’ छन् । उनको व्यवहार, प्रवृत्ति, सोंच, शैली सबैमा युवापन झल्कन्छ ।पाको तर युवाओशो भन्छन्, ‘युवा त्यो हो, जसमा उत्साह हुन्छ । जाँगर हुन्छ । जोश हुन्छ । उर्जा हुन्छ । उमंग हुन्छ । गतिशिलता हुन्छ ।’युवा हुनु भनेको उमेरको कुरा होइन । ओशोको भनाई अनुसार ‘युवा’ एक मानसिक र शारीरिक अवस्था हो । ९० वा १०० बर्षका व्यक्ति पनि युवा हुनसक्छ, यदि उनको मन र तनमा युवा-तत्व समाहित छ भने । ठिक यसैगरी लक्का जवान व्यक्ति पनि बुढो हुनसक्छ । ओशोले भनेका छन्, ‘हामीकहाँ धेरैजसो मान्छे जन्मदै बुढो जन्मन्छन् ।’केही समयअघि अनलाइखबरसँग गफिदै गर्दा पत्रकार भैरव रिसालले केही यस्ता प्रसंग सुनाए, जसले उनमा ‘युवापन’ झल्कन्थ्यो ।हालै मात्र उनलाई एक विद्यालयमा वक्ताको रुपमा निम्तो गरिएछ । तर, विद्यालयमा गएर के बोल्ने ? उनलाई सकस भयो । आफुलाई विश्वास गरेर वक्ता बनाएपछि केही त यस्तो कुरा भन्नैपर्‍यो, जो सुरुचीपूर्ण र उपयोगी होस् । अहिलेको पुस्ता के सुन्न चाहन्छ ? उनीहरु के कुरामा रुची राख्छन् ? साथसाथै उनीहरुलाई के कुरा सुनाउनु पर्ने खाँचो छ ?उनले यावत् कुराका लागि आफ्नी नातिनीलाई गुरु बनाए । नातिनीसँग सबै कुरा बुझेरै उनी मञ्चमा उभिए । पाको व्यक्तिको खरो, तार्किक र उपयोगी कुरा सुनेर विद्यार्थीहरु रमाएछन् ।यसको अर्थ के भने, यत्तिका उमेरमा पनि नयाँ कुरा सिक्नुपर्छ भन्ने उत्सुकता छ उनमा । चाहेको भए उनी आफ्ना विगतका कथाहरु सुनाउन सक्थे । तर, अहिलेका पुस्तालाई के कुराको खाँचो छ भन्ने कुरा नातिनीबाट सिकेर उनले त्यसमा अभ्यास गरे ।यत्तिका उमेरमा पनि रिसाल नयाँ कुरा जान्न र बुझ्न उत्तिकै उत्सुक छन्, जति वैंशालु उमेरमा थिए ।कुनैबेला उनी यस्ता लेख लेख्थे, जसले राज्यसत्ता हल्लाईदिन्थ्यो । यस्तै लेखले उनलाई जेलसम्म पुर्‍याएको छ । लेख्न त उनले जीवनकालमा कति लेखे कति । उनकै बारेमा पनि कैयौं अखाबारमा लेखिए । तर, आफ्ना सानोतिनो लेख प्रकाशित हुँदा पनि उनी अझै फुरुंग हुन्छन् । उत्साहित हुन्छन् । अर्थात उनीभित्रको खुसी र उमंग आजपनि उस्तै छ, जो करियरको पूर्वाद्धमा थियो ।उनी जाँगरिला छन् । अहिले पनि उनी कलम र कपी लिएर निरन्तर लेखिरहन्छन् । खोज गरिरहन्छन् । केही न केही गरिरहन्छन् । निस्त्रिmय बस्दैनन् । युग अनुसार आफुलाई कसरी परिमार्जन गर्ने र प्रस्तुत गर्ने भन्ने कुरामा सर्तक रहन्छन् । अर्थात उनी गतिशिल छन् ।उनी रसिक छन् । हाँसोठट्टा गरिरहन्छन् । सबैसँग रमाइलो गर्छन् । बोलीमा कुनै शिथिलता छैन । उत्तिकै जोश छ । उनी सफाचट छन् । चटक्क मिलेको लुगाफाटो लगाउँछन् । सफासुग्घर बस्छन् । नियमित नुहाउँछन् ।केही सिक्नुपर्छ, केही जान्नुपर्छ, केही गर्नुपर्छ भन्ने भावनाले उनलाई यो उमेरमा पनि बुढो हुन दिएको छैन । ओछ्यानमा पर्न दिएको छैन ।सक्रिय र नियमित जीवनभैरव रिसाल आजको उमेरसम्म पनि किन बुढो नभएको ?यसको जवाफ हो, उनी सक्रिय छन् । गतिशिल छन् । सकारात्मक छन् । चिन्तामुक्त छन् । नियमित छन् ।उनी योग गर्न छुटाउँदैन् । अझैपनि प्राणायाम गर्छन् । उठ्ने र सुत्ने तालिका नियमित छ । बर्षौदेखि उनले आफ्नो शरीरलाई यसरी अभ्यस्त बनाएका छन् कि, ठिक समयमा सुत्ने, ठिक समयमा उठ्ने ।१० बजेभित्र सुत्छन् । बिहान ५ बजेअघि उठ्छन् । उठ्नसाथ चिसो पानीले एकसारे नुहाउँछन् । नुहाएपछि योगाभ्यास गर्छन् ।योगाभ्यास पछि चिया पिउँछन् । खान हुने सबै कुरा खान्छन् । अर्थात खानयोग्य । जाँड, रक्सी, धुमपान केहीपनि गर्दैनन् । धेरै खाँदैनन् । राम्ररी चपाएर खान्छन् । उनको पेट अझै खराब भएको छैन । खुट्टा तगडा भएसम्म उनले गाडी चढ्न रहर गरेनन् । काठमाडौंमा त उनी धेरैजसो पैदल नै हिँड्थे । कार्यलय र घर आउजाउ गर्दा फटाफट हिँड्थे ।यस किसिमको जीवनशैलीले पनि उनलाई बुढो हुन दिएन ।