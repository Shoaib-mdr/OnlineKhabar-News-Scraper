TITLE: 	किन हामी बेरोजगार भयौं ?
NEWS: 	दृश्य एक‘बेरोजगारलाई रोजगार दे’  प्ले कार्डमा यस्तै-यस्तै मागहरु लेखेर बेलाबखत सडकमा युवाहरुको लस्कर निस्कन्छ । यो लस्कार अशिक्षितहरुको होइन । शिक्षितहरु बेरोजगारहरुको हो । स्नातक वा स्नातकोत्तर गरेर पनि रोजगार नपाएको झोंकमा उनीहरु यसरी नै विरोध प्रदर्शन गरिरहेका हुन्छन् ।उनीहरु काखीमा शैक्षिक योग्यताको प्रमाणपत्र च्यापेर दिनदिनै कामको खोजीमा भौतारिन्छन् । साँझ निरास भएर घर र्फकन्छन् । यो क्रम निरन्तर चलिरहन्छ । भनसुन गर्नुपर्ने हो कि, चाकडी गर्नुपर्ने हो कि, पार्टीको झन्डा ओड्नुपर्ने हो कि ?आखिरमा विकल्पहरु खुम्चदै जान्छन् । र, एउटै बाटो खुला रहन्छ, बैदेशिक रोजगारको । श्रम भिषा च्यापेर त्रिभूवन अन्तर्राटि्रय विमानस्थल छाड्छन् ।दृश्य दुईअब अर्को परिदृश्य हेरौं । कुनै घरमा पानीको धारा बिग्रन्छ । नालीमा केही समस्या आउँछ । तब घरधनीहरु प्लम्बरको नम्बर खोज्न थाल्छन् । दैनिक जीवनमा कुनै समस्या आइलाग्छ कि भनेर प्लम्बरको मोबाइल नम्बर सुरक्षित राखेका हुन्छन् । प्लम्बरलाई फोन गर्छन्, ‘तुरुन्त आइदिनुपर्‍यो । यहाँ भान्साको धारा बिगि्रयो ।’प्लम्बर भन्छन्, ‘अहिले भ्याइन्न, कामको चाप छ । तीन दिनपछि आएर बनाइदिन्छु ।’घरधनीले आफ्नो बाध्यता र जटिलता सुनाउँछन् । यद्यपी प्लम्बर पग्लदैनन् । भन्छन्, ‘तपाईंको जस्तै समस्या अरुको पनि छ । अरुको काम सिध्याएर मात्र आउँछु ।’ फोन काटिन्छ ।घरधनीसँग अरु विकल्प छैन । तीन दिनसम्म प्लम्बर कुर्नुपर्छ । उनी आउँछन् । १५-२० मिनेटमा आफ्नो काम फत्ते गर्छन् । हजार-पाँच सय खल्तीमा हाल्छन् । र, हतार-हतार अर्को घरतर्फ लाग्छन्, जहाँ उनलाई नै पर्खिबसेका छन् ।यो कथा होइनझट्ट सुन्दा यो मनगढन्ते कथा झै लाग्न सक्छ । तर, तपाईंले अहिलेको परिस्थितीलाई नियाल्नु भयो भने ठ्याक्कै यस्तै अवस्था पाउनुहुनेछ ।तपाईंको घरमा बिद्युतको काम गराउनुपर्ने भयो, तुरुन्त इलेक्टि्रशियन पाउन मुश्किल छ । तपाईंको वाथरुमको पानीको नाली बिगि्रयो, तुरुन्त प्लम्बर पाउन मुश्किल छ । त्यती मात्र होइन, तपाईं उद्यम-व्यवसाय गर्नुहुन्छ । दक्ष कामदार खोज्नुहोस्, फेला पार्न मुश्किल छ ।हुन त घर-घरमा पढेलेखेका सदस्य छन् । कसैले स्नातकोत्तर सकेका छन्, कसैले पिएचडी गरेका छन् । तर, तपाईंको दैनिक काम सम्पादन गर्न उनीहरुको शैक्षिक योग्यता काम लाग्नेछैन । किनभने हामीकहाँ शैक्षिक प्रणाली प्रयोगात्मक र व्यवहारिक छैन ।स्नातक वा स्नातकोत्तर सकेर पनि युवाहरुको हातमा सीप छैन । त्यही कारण उनीहरु प्रमाणपत्र भजाएर जागिर खानुपर्ने बाध्यतामा छन् ।बेरोजगारलाई भत्ता कि सीप ?युवाशक्ति बेरोजगार छन् । दिनभर उनीहरुको काम नै काम खोज्ने हो । उनीहरुले आफ्नो शैक्षिक योग्यता अनुसार काम पाएका छैनन् । यसको बाहिरी असर छँदैछ । भित्री रुपमा पनि यसले युवाहरुलाई चरम निरासातर्फ धकेल्दैछ । बेरोजगारकै पीडाले कतिपय मुलुक छाडिरहेका छन् भने कतिपय दूव्र्यसनमा फस्ने गरेका छन् ।बेरोजगारी मुलुककै लागि टाउको दुखाईको विषय बन्दैछ । यसैबीच बेरोजगारी अन्त्य गर्ने उदेश्यसहित सरकारले ‘प्रधानमन्त्री रोजगार कार्यक्रम’ ल्याएको छ । ‘नेपालको संविधानको धारा ३३ मा उल्लेखित रोजगारीको हकलाई कार्यन्वयन गर्न बनेको रोजगारीको हकसम्बन्धीको ऐन, २०७५ बमोजिम प्रत्येक नागरिकलाई न्यूनतम रोजगारको अवसर दिन’ यो कार्यक्रम ल्याइएको बताइन्छ ।कार्यक्रम अन्र्तगत बेरोजगार युवालाई न्यूनतम १ सय दिनको रोजगारी प्रदान गरिनेछ । यस्तै कतिपय अवस्थामा एक सय दिनको न्यूनतम पारिश्रमिकको ५० प्रतिशत बराबरको रकम निर्वाह भत्ताको रुपमा प्रदान गरिने बताइएको छ ।बेरोजगारी समस्या अन्त्य गर्न भत्ता बाढ्ने कि उपयुक्त अवसरको सिर्जना गर्ने ? भक्ता बाँढ्दैमा वा सरकारले रोजगारी खोजी गरिदिदैमा यो समस्याले दीर्घकालिन रुपमा बिट मार्छ होला ?एउटा भनाई छ, ‘माछा दिने होइन, माछा मार्ने सीप देउ’ ।अहिलेको युवाहरुमा भएको मूख्य समस्या नै सीपको अभाव हो । दक्षताको अभाव हो । कार्य-क्षमताको अभाव हो ।काम गर्ने तत्परता भएका, हातमा सीप भएकाहरु भ्याइ-नभ्याई छन् । जताततै दक्ष कामदारको अभाव छ । पूर्वी पहाडमा सैयौं चिया कारखाना सञ्चालनमा छन् । तर, त्यहाँ काम गर्ने दक्ष जनशक्ति दार्जिलिङबाट झिकाउनुपर्ने अवस्था छ । त्यस क्षेत्रका युवाहरु त काम खोज्दै खाडी मुलुक भाँसिएका छन् ।काठमाडौं लगायतका शहरी क्षेत्रमा निर्माणदेखि अरु थुप्रै क्षेत्रमा दक्ष जनशक्तिकै अभाव छ । यस्तो अभाव टार्न छिमेकी देशहरुबाट युवाहरु ल्याउनुपर्ने बाध्यता छ । जबकी हाम्रा शिक्षित जनशक्ति भने कामको खोजीमा नेताको चाकडी गरिरहेका छन् ।त्यसो त सीप र जाँगर भएका युवाहरु यहीँ कुनै उद्यम-व्यवसाय गरेर मालामाल छन् । भ्याइ-नभ्याई छन् ।पानीपुरी-चटपटे बेच्नेहरुको दैनिक आय हेर्नुहोस्, हजार, पन्ध्रसय सजिलै कमाउँछन् । अर्थात महिनाको चालिस हजार रुपैयाँ उनीहरुको चोखो आर्जन हो । मिस्त्री काम गर्नेहरुको दैनिकी नियाल्नुहोस्, सास फेर्ने फुर्सद छैन । बढई (कार्पेन्टर)को माग हेर्नुहोस्, जताततै छ । सीप र दक्षता भएकाहरु खाली हात बस्नुपरेको छैन । श्रमशक्ति मात्र होइन, बौद्धिक जनशक्तिको अभाव पनि उत्तिकै छ । आफुमा दक्षता र सीप विकास गर्ने हो भने, न नेता-मन्त्रीको चाकडी गर्नुपर्छ । न ‘बेरोजगारीलाई रोजगार दे’ भन्दै सडकमा उर्लिनुपर्छ ।