TITLE: 	कमेडीको ‘ह्याङ’ मा नेपाली फिल्मकर्मी, अरु विधा ओझेलमा
NEWS: 	हाँसो, रोदन, डर-त्राश वा रोमाञ्चकता । यी सबै मानवीय संवेदनाका पक्षहरु चलचित्रका लागि मनोरञ्जनका मसला हुन् । तर, पछिल्लो समय नेपाली चलचित्र क्षेत्रमा अन्य पक्षहरु गौण भएर हाँसो मात्रै हावी भइरहेको छ । कमर्सियल फिल्म भन्नासाथै सबै कमेडी जनराकै पछि कुदिरहेका छन् ।हँसाउनु त्यति सजिलो काम होइन, जति नेपाली फिल्मका निर्माता-निर्देशकले सोच्छन् । हामीकहाँ सबैभन्दा सजिलो विधा कमेडीलाई मान्ने गरिए पनि यथार्थमा यो कठिन विधा हो । यसमा निकै सिर्जनशिलता चाहिन्छ । नेपालमा कमेडीको ट्याग भिरेर आएका सबै फिल्म हँसाउन सफल छैनन् । हँसाउने नाममा भद्दा मजाकहरु पस्किरहेका छन् ।जमना फास्टफुडको छ । कतिपयले कमेडी फिल्मलाई ‘फास्ट फुड’ जस्तै ठान्छन् । छिटो, मिठो । तर, तिनीहरु कत्तिको लाभकारी छन् त भनेर सन्देह गर्नुपर्ने स्थिति छ । नेपाली फिल्ममेकर्स चाहिँ यस्तै खुराक पस्कनमा मग्न छन् ।यसरी सुरु भयो होड११ बर्ष लामो गृहयुद्ध, राजनीतिक उथलपुथल, नाकाबन्दी, लोडसेडिङ, महाभूकम्पले नेपाली समाजमा एक किसिमको निराशा छाएको थियो । सर्वसाधरण दुखी थिए, उदास थिए ।यावत् सामाजिक विशृंखलता झेल्दै आएका नेपाली समाजलाई खाँचो थियो, मनोरञ्जनको । सर्वसाधरण खुलेर हाँस्न र रमाउन चाहन्थे । ठिक यही बिन्दुमा टेलिभिजनमा हास्य शृंखला पस्किरहेका तीतो सत्य, मेरी बास्सै, जीरे खुर्सानीको समूह चलचित्र निर्माणमा तानिए । त्यसबेला यी तीनै टेलिशृंखलाले दर्शकको ठूलो जमातलाई आफ्नो कब्जामा राखेका थिए । तिनै दर्शक सिनेमा हलमा तानिए । हाँस्य कलाकारको जम्बो टोलीले निर्माण गरेको चलचित्र ‘६ एकान ६’ प्रदर्शनमा आएपछि नेपाली चलचित्र एउटा नयाँ मोडमा प्रवेश गर्‍यो ।६ एकान ६ सफल भएपछि सो समूह शृंखलाबद्ध रुपमै चलचित्र निर्माणमा लाग्यो । ‘६ एकान ६’ पछि ‘वडा नम्बर-६’ हुँदै ‘छक्का पञ्जा-३’ सम्म आइपुग्दा नेपाली चलचित्र क्षेत्रमा यसको आफ्नै ब्रान्डिङ बनिसकेको छ ।नेपाली चलचित्रमा एउटा विधाको चलचित्र सफल भएपछि सबै त्यतैतिर दौडिने पुरानै रोग हो । छक्का पञ्जाको टिम निरन्तर सफल हुँदै जाँदा अरु पनि यस्तै हल्काफुल्का कथावस्तुको खोजीमा लागे । यसको साइड इफेक्ट के भयो भने दयाहाङ राई, सौगात मल्ल, अनमोल केसी जस्ता कलाकार पनि जबरजस्ति कमेडी गर्न वाध्य भए ।‘छक्का पञ्जा’ले गरेको कारोबारको आंकडा हेरेर र्‍याल काड्नेहरु धमाधम कमेडी फिल्म बनाउन तम्सिए । तर, कमेडीको रंग र ढंग मिसाउन नसक्दा उनीहरुको लगानी मात्र डुबेन, दर्शक नै भड्किने अवस्था आएको छ ।यस सन्दर्भमा दीपकराज गिरीको टिप्पणी यस्तो छ, ‘जो-जसले दीपकराजको छक्का पञ्जा चल्यो, अब त्यस्तै चलचित्र बनाउँछु भनेर आउनु भयो, सबै असफल हुनुभयो । कारण के थियो भने, उहाँहरु कमेडी चलचित्र चल्यो भनेर त्यसको पछाडि दौडनुभयो । तर, किन चल्यो ? यसबारे भने ध्यान दिनुभएन ।’दर्शक हँसाउने चक्करमा भद्दा वा द्विअर्थी संवाद राख्नेदेखि अनुहारको हाउभाउ बिगार्ने चलन व्यापक छ । यस किसिमको प्रयासले दर्शकमा स्वभाविक हाँसो भने पैदा गर्न सकिएको छैन ।सोझै भन्नुपर्दा फिल्ममेकर्सले भद्दा कमेडी पस्किरहेका छन् । कमेडीमा कला छैन । खासमा परिवेश, परिस्थिती नै यसरी निर्माण गरिनुपर्ने हो, जसले दर्शकमा स्वतस्फूर्त हाँसो फुत्कियोस् । तर, त्यसो हुन सकेको छैन । बलजफ्ती हँसाउने चेष्टा गरिएको छ ।दीपकराज भन्छन्, ‘कमेडी के हो भन्ने कुरा नबुझी चलचित्र बनाउदा यस्तै हुन्छ । यहाँ बुझेर चलचित्र बनाउनेको संख्या १० प्रतिशत पनि छैन होला । ९० प्रतिशत त हावाको भरमा चलचित्र बनाइरहेका छन् ।’समिक्षक यज्ञश पनि कमेडी चलचित्रहरु अत्याधिक निर्माण भइरहेको बताउँछन् । उनी भन्छन्, ‘जे चल्यो त्यसलाई पछ्याउने त हाम्रो पुरानै चलन हो नि । एउटा हिरो चल्यो भने त्यसैको पछि लाग्ने, आइटम चल्यो त्यसैको पछि लाग्ने, अहिले कमेडी चल्यो त्यसैले कमेडीमा लहर आएको छ ।’ तर, जो जो कमेडी चल्यो भनेर कमेडी चलचित्र निर्माणमा लागे उनीहरुलाई आफ्नो दर्शकसमेत थाहा नभएको उनको तर्क छ ।अरु विधामा ल्याकत पुगेनकमेडी चलचित्रको एक जनरा हो । यस्ता अरु पनि विधा हुन्छन्, लभस्टोरी, एक्सन, फेमेली ड्रामा, आर्ट आदि ।नेपाली सन्दर्भमा पनि कमेडी, एक्सन वा फेमेली ड्रमा विधामा चलचित्र नबनेका होइनन्, तर अपेक्षाकृति ती सफल छैनन् ।कमेडी बाहेकका चलचित्र किन बन्दैन ? किन चल्दैन ?यज्ञश भन्छन्, ‘सिरियस कथामा चलचित्र बनाउन त गाह्रो छ । अन्य जनरमा भिजेर काम गर्न निकै समय दिएर काम गर्नुपर्छ । त्यसैले पनि अन्य चलचित्र बन्न सकेका छैनन् ।’ कमेडी चलचित्र बनाउन सजिलो ठानिएको र त्यसैलाई त्यसैमा निर्देशकले पनि आफुलाई सुरक्षित एवं सहज मानिरहेको समीक्षक यज्ञशको बुझाई छ ।जस्तो कि एक्सन चलचित्र निर्माणमा धेरै लगानी हुन्छ । त्यसमा फाइटको दृष्यहरु हुन्छन् । एनिमेशनको बढि प्रयोग गर्नुपर्छ । त्यहाँ समय र पैसा दुबै बढि खर्चिनुपर्ने हुन्छ ।तर, नेपाली निर्माता कोही पनि लामो समय र धेरै पैसा खर्चिने मुडमा छैनन् । उनीहरु थोरै लगानीमा छिटो काम र तुरुन्तै मुनाफा चाहिएको छ । निर्मातामा धैर्यता नभएपछि एक्सन चलचित्रहरु पनि राम्रो बन्न सकेका छैनन् ।एक्सनअझ, एक्सन चलचित्रका लागि चाहिने सम्पूर्ण खुराक सहितको पटकथा लेखन कसैले गर्न सकेका छैनन् । पछिल्लो समय एक्सन चलचित्रको पटकथामा निकै कमजोरी देखिन्छ । त्यो माथि निर्देशकहरुको निखरता पनि त्यहाँ उत्ति पाइँदैन् ।समिक्षक यज्ञश भन्छन्, ‘कमेडी चलचित्रमा भने पन्चलाइनले काम गर्छ । तर, एक्सनमा त त्यो हुन्न । एक्सन चलचित्र सफल हुन त एक्सन नै दमदार हुनुपर्यो । त्यो माथि स्टोरी पनि गज्जब हुनुपर्यो । कनिकुथी बनाएर एक्सन चलचित्र चल्दैन ।’बलिउड र साउथको जस्तो एक्सन गरेर पनि नेपाली चलचित्र नचल्ने उनी बताउँछन् । भन्छन्, ‘बलिउड र साउथको जस्तो त दर्शकले हेरिसके नि । अब फेरी त्यहीँ गरेर त कसले हेर्दिने । त्यो हुदाँ केही फरक काम गरे मात्र एक्सन चल्छ ।’लभस्टोरीलभ स्टोरी चलचित्रले दर्शकको मनलाई स्पर्श गर्नुपर्छ । उनीहरुको संवेदनासँग खेल्न सक्नुपर्छ । तर, नेपालमा निर्माण भएका लभ स्टोरी चलचित्रले दर्शकको मन छुन सक्दैनन् । नेपाली निर्देशकहरुले लभ स्टोरी चलचित्रहरु सतहीमा निर्माण गरिरहेका हुन्छन् । डाँडाको सुन्दर लोकेशनमा लगेर रोमान्टिक गीतमा हिरो र हिरोइनलाई नचायो भने लभ स्टोरी चलचित्र बन्यो भन्ने भ्रम उनीहरुमा छ । त्यसैले पनि हुनसक्छ, अहिले लभ स्टोरी चलचित्रबाट दर्शक सन्तुष्ट छैनन् ।इतिहासमा चलचित्रइतिहासमा आधारित रहेर चलचित्र निर्माण गर्न त नेपाली निर्माता-निर्देशकहरुले सोच्नै सकेका छैनन् । किनभने इतिहासमा चलचित्र निर्माण जटिल हुन्छ । कुनै समयको यथार्थलाई देखाउनको लागि सबैभन्दा पहिला अध्ययन गर्नुपर्यो । त्यसको विषयमा यथार्थसम्म पुग्नु पर्यो । स-साना कुराहरुमा पनि धेरै ध्यान पुर्‍याउन जरुरी हुन्छ । इतिहासमा चलचित्र बनाउँदा निर्देशकले धेरै समय खर्चिनु पर्ने हुन्छ ।अझ, निर्माताको हकमा त बढि लगानी भइ नै हाल्छ । किनभने त्यो समयको सेटदेखि ड्रेसअप सम्मको कुरामा उसले बढि लगानी गर्नुपर्छ । उदाहरणको लागि कसैले राजाको विषयमा चलचित्र निर्माण गर्दैछ भने राजको दरवारदेखि उसको पहिरन, उसको सहयोगीहरुको पहिरनदेखि हरेक कुरामा निर्माताले लगानी गर्नुपर्छ । त्यसमा निर्माताले लगानी गर्न सक्ने बजार नेपाली चलचित्रको बनेको छैन ।काल्पनिक चलचित्रकल्पना गरेर निर्माण भएका बाहुबली र अवतार जस्ता चलचित्र पनि नेपालमा निर्माण हुने अवस्था छैन । किनभने त्योसम्म सोचाई नेपाली निर्माता निर्देशकले लिन सकेका छैनन् । सोच्न सके पनि त्यो सोचाईमा लगानी गर्ने आट कसैको छैन् । प्रविधीहरु पनि उपलब्ध छैनन् ।अझ, काल्पनिक कुरालाई देखाउन भिएफएक्स धेरै गर्नुपर्ने हुन्छ । धेरै समय लगाएर धेरै लगानी गरेर भिएफएक्सको जोखिम कोही निर्माता निर्देशकले लिँदैनन् । किनभने धेरै समय लगाएर भिएफएक्स गरियो भने नेपाली बजारबाट निर्माताले भिएफएक्सको पनि पैसा उठाउदैनन् ।के कमेडी बनाउन सजिलो छ ?धेरैले कमेडी चलचित्र निर्माण गर्न सजिलो हुने तर्क गर्छन् । कथा वा विषयबस्तु नराम्रो भएपनि बीच बीचमा हालिने संवादले दर्शकलाई हम्साइरहेको हुन्छ । त्यसैले पनि कमेडी बनाउन सजिलो हुने कतिपयको बुझाई छ ।तर, निर्माता तथा कलाकार दीपकराज गिरी भने यस कुरालाई मान्न तयार छैनन् । उनी भन्छन्, ‘कमेडी चलचित्र बनाउन सजिलो पक्कै छैन् । हामीले त वर्षैदेखि यहीँ काम गर्दै आइरहेको भएर पनि केही सहज भएको छ । तर, कमेडी नबुझ्नेले कमेडी चलचित्र बनाउनै सक्दैन ।’ दीपक कमेडी नबुझी कमेडी चलचित्र बनायो भने त्यो हरर चलचित्र बन्ने बताउँछन् ।दीपकराज चुनौती दिदैँ भन्छन्, ‘जसले कमेडी चलचित्र बनाउन सजिलो छ भन्नुभएको छ,, उहाँहरुले बनाउने चलचित्रमा भन्दा हाम्रो चलचित्रको लगानी बढि हुन्छ । हामीले एउटै गीतमा २६ लाखसम्म खर्च गरेका छौँ ।’तर, विश्लेषक यज्ञशको बुझाई यस्तो छ, राम्रो चलचित्र बनाएर हँसाउन गाह्रो छ । तर कमेडीमा के छुट छ भने, यसले दर्शकको भावनाको तहलाई छिचोल्ने र स्पर्श गर्नेभन्दा पनि हल्काफुल्का ढंगले हँसाउन सकिन्छ ।’