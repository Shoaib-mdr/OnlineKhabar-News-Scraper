TITLE: 	बलिउड कलाकार स्विकार्छन्, नेपाली कलाकार सिकाउँछन्
NEWS: 	भारतमा यतिबेलाका सुपरस्टार मानिएका नायक बरुण धवन र नायिका आलिया भट्ट अभिनित चलचित्र ‘कलंक’ रिलिज भैरहेको छ । चलचित्रको व्यापारिक गतीलाई नियाल्ने हो भने यो चलचित्र बक्स अफिसमा सुपर फ्लप हुने निश्चित छ ।
चलचित्र रिलिज भएको दिनदेखि नै नकारात्मक प्रतिक्रियाको शिकार भएको यो चलचित्रले बक्स अफिसमा चम्किलो व्यापार गर्न सकेन । चलचित्रले व्यापार गर्न नसकेपछि यसका कलाकारको कस्तो प्रतिक्रिया आउला भन्ने धेरैलाई लागेको थियो ।तर, चलचित्रका मुख्य नायक बरुण धवन र नायिका आलिया भट्टले चलचित्र असफल भएको छैन भनेर जिकिर गरेनन् । उनीहरुले समिक्षकलाई चलचित्रको झुटो समिक्षा गरेको पनि बताएनन्, दर्शकले चलचित्र नवुझेको पनि बताएनन् । आलिया र बरुणले भनिदिए–‘जनताको अदालत नै अन्तिम अदालत हो ।’ यसको अर्थ चलचित्र असफल वा सफल बनाउने अधिकार दर्शकमा हुन्छ ।आलिया र बरुणले चलचित्र रिलिज भएको एक साता पनि नवित्दै आफूहरुले दर्शकको मन जित्न नसकेको स्विकार गरे । चलचित्र ‘ठग्स अफ हिन्दुस्तान’ बक्स अफिसमा असफल भयो । यो चलचित्र असफल भएपछि यसका नायक आमिर खानले चलचित्र असफलताको जिम्मा लिए । आफ्ना दर्शकले आफूबाट अपेक्षा गरेअनुसारको चलचित्र नपाएको भन्दै उनले यसको सम्पूर्ण जिम्मा लिन तयार भए ।चलचित्र ‘ट्यूबलाइट होस् या दिलवाले’, दुबै चलचित्र दर्शकमाझ खरो उत्रन नसकेपछि यसका निर्माता तथा नायक सलमान खान र साहरुख खानले वितरकको घाटा आफूहरुले भरिदिने बचन दिए । जसलेगर्दा, वितरकलाई उनीहरुको नयाँँ चलचित्र किन्न सहज भयो । नायक साहरुख खानले ‘जिरो’ असफताको कारण दर्शकलाई मन पर्ने चलचित्र बनाउन नसकेको स्विकार गरे ।यो त भयो बलिउड कलाकारको उदाहरण । अब, नेपाली चलचित्रमा हेरौ ।चलचित्र ‘लभ स्टेशन’ बक्स अफिसमा असफल मात्र भएन, चोरिएको आरोप पनि खेप्यो । चलचित्र चोरिएको हो भनेर मिडियाले टर्किस चलचित्रको लिंक नै शेयर गरे । तर, यसका नायक प्रदिप खड्काले यो कुरा स्विकार गर्न सकेनन् । बरु, उनले समिक्षकलाई चलचित्रको समिक्षा एक सातापछि गर्न सुझाए ।यतिमात्र होइन, उनले नेपालमा समिक्षा कुनै कलाकारलाई सक्नका लागि आउँछ भनेर प्रतिक्रिया दिए । हुबहु चोरिएको चलचित्रलाई चोरिएको रहेछ, हामीले गल्ती गर्यौ भन्न यसका नायक, निर्देशक वा निर्माताले आजसम्म पनि सकेका छैनन् । बरु, चलचित्रको वास्तविक कलेक्शन भन्दा धेरै बढाएर चलचित्र जर्बजस्ती हिट भएको प्रमाणित गर्न लागिपरेका छन् । निर्देशक उज्ज्वल घिमिरेले नेपालमा राम्रो स्क्रिप्ट लेख्ने मान्छे नभएकाले विदेशी चलचित्रको कथा कपी गर्नुपरेको भनेर दिएको एउटा अन्र्तवार्ता पढेरै नेपाली चलचित्रकर्मीको सोच र नियत सजिलै वुझ्न सकिन्छ ।चलचित्र ‘कोहलपुर एक्सप्रेस’का एउटा साउथको चलचित्रबाट कपी गरियो । तर, नायिका केकी अधिकारी र उनको टिमले कहिले पनि यो कुरालाई स्विकार गरेनन् । बरु, उनीहरुले चलचित्र हिट भएको भन्दै हप्तैपिच्छे केक काटे, मिडियामा हिटको कुरा गरिरहे । केकी अधिकारी जस्ती नायिकाले चलचित्रलाई जर्बजस्ती हिट बनाउन धेरै हतकण्डा अपनाइन्, तर चोरिएको बिषयमा मुख खोलेर गल्ती स्विकार गर्न सकिनन् ।‘लभ स्टेशन’ र कोहलपुर एक्सप्रेस त एउटा उदाहरण मात्र हो । हिजोआज आफ्नो चलचित्रको समिक्षा कमजोर आयो भने समिक्षकलाई सिकाउने, सामाजिक संजालमा मनको भडास पोख्ने चलचित्रकर्मीको संख्या बलियो हुँदै गएको छ । अझ, यसरी वुझौ आफ्नो कमजोरीलाई मैले कमजोरी गरेँ है भनेर स्विकार गर्ने जमात नेपाली चलचित्रमा भेट्याउन मुश्किल छ । नेपालमा हिजो आज बलिउडका ट्रेन्ड एनालाइसिस्ट तरण आदर्शको खोजी पनि केही निर्माता, नायकले गरेको पाइन्छ । तर, तरणले दिने बलिउड चलचित्रको व्यापारिक फिगर निर्माताले नै उपलब्ध गराउने हुन् । फरक यत्ती मात्र हो कि, त्यहाँका निर्माता थोरै झुट बोल्छन्, यहाँका निर्माता झुट धेरै बोल्छन् ।मेरो गोरुको बाह्रै टक्का, मैले बनाएपछि त्यो सही नै हो, मैले खेलेको चलचित्र उत्कृष्ट हो भन्ने भ्रमबाट चलचित्रकर्मी मुक्त हुन जरुरी छ । नेपाली चलचित्रकर्मीहरु सहजै आफ्नो कमजोरी किन स्विकार गर्न सक्दैनन् । असफल चलचित्रलाई असफल भन्ने र सफललाई सफल भन्ने हिम्मत किन उनीहरुमा आउँदैन ।धेरै कुरा बलिउडबाट सिको गर्ने चलचित्रकर्मीहरुले त्यहाँका कलाकारले जस्तै राम्रो वा नराम्रो दुबै कुरा स्विकार गर्ने बानी बसालिदिए कती राम्रो हुन्थ्यो होला ?